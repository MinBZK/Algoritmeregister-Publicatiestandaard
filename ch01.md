# Inleiding
Deze handleiding bevat een toelichting op de velden van de Publicatiestandaard van het Algoritmeregister van de Nederlandse Overheid. Het is bedoeld om overheidsorganisaties te helpen bij het invullen.

Het Algoritmeregister en de bijbehorende Publicatiestandaard zijn nog volop in ontwikkeling. Deze handleiding geeft slechts weer hoe de Publicatiestandaard op dit moment gebruikt wordt. Gaandeweg zal deze handleiding dus wijzigen wanneer ook de Publicatiestandaard wijzigt.

Wil je meepraten over de Publicatiestandaard? Kijk dan op [algoritmes.pleio.nl](https://algoritmes.pleio.nl/). Daar kun je ook terecht voor vragen of feedback. Schrijf je ook vooral in voor de tweewekelijkse nieuwsflits via [algoritmeregister@minbzk.nl](mailto:algoritmeregister@minbzk.nl).

## Volledigheid
We moedigen organisaties aan om alle velden in te vullen. Op dit moment zijn er nog geen velden echt verplicht, omdat er (nog) geen wettelijke verplichting bestaat. Over het algemeen geldt dat lege velden niet worden getoond op de website, met uitzondering van een aantal
velden met een hogere urgentie. Van deze velden wordt dus op de website getoond dat ze niet zijn ingevuld door de organisatie.

## Opmaak
Op dit moment wordt er nog beperkte opmaak ondersteund vanuit de velden. Zo worden enters en opsommingen niet ondersteund. In de doorontwikkeling van de website wordt op korte termijn gekeken welke opmaak wel ondersteund gaat worden.

## Toegankelijke taal
Het Algoritmeregister is voor iedereen toegankelijk. Daarom is het wenselijk om zoveel mogelijk toegankelijke taal te gebruiken. Het streven is daarbij B1-taalniveau. Voor niet alle velden zal dit mogelijk zijn, omdat het gaat om technische of juridische onderwerpen. Deze hebben dan vaak ook een specialistischere doelgroep, zoals toezichthouders, journalisten of experts. In de handleiding staat bij een aantal velden specifiek nog benoemd waarbij B1 echt het streven is vanwege de brede doelgroep. Zie voor meer informatie een uitleg op over taalniveau [[[B1]]] van de Dienst Publieke Communicatie.

## Decentrale en interne registers
De publicatiestandaard is gericht op wat gepubliceerd moet worden voor het centrale Algoritmeregister. Voor decentrale registers staat het organisaties vrij om andere velden toe te voegen, of op andere manier te organiseren. Voor interne registers is het waarschijnlijk nodig
om aanvullende informatie op te nemen over een algoritme, zoals wie ervoor verantwoordelijk is.
